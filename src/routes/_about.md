---
title: Arvot
---
## Suojellaan yhteistä ympäris­töämme

Pysäytetään luonnon monimuotoisuuden hupeneminen ja turvataan eläinten oikeudet. Ratkaisuja on tehtävä ennen kuin ilmastonmuutos kiihtyy hallitsemattomaksi ja lajien sukupuutto karkaa käsistä.

Ihminen on osa luontoa ja lajimme on täysin luonnosta riippuvainen. Olemme kuitenkin eläneet vuosikymmenet yli luonnon uusiutumiskyvyn. Vihreiden tavoitteena on etsiä keinoja ihmisen ja koko elonkirjon kestävään yhteiseloon.

Tarvitsemme kunnianhimoisia päätöksiä luonnon suojelemiseksi, ilmastonmuutoksen torjumiseksi ja sen vaikutuksiin sopeutumiseksi. Vihreiden tavoitteena on reilu muutos, jossa kaikki pysyvät mukana ja vaikutukset jakautuvat oikeudenmukaisesti.

Meillä on kiire korjata toimintamme, jotta monimuotoinen elämä maapallolla voi jatkua.  Huomenna voi olla jo liian myöhäistä, joten kestävän yhteiskunnan rakentaminen on aloitettava nyt.